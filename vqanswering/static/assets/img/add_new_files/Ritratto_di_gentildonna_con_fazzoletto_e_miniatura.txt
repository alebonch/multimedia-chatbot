Ritratto di Olimpia Luni Zoppi
L'opera raffigura una giovane donna vista quasi a figura intera. Veste un sontuoso abito rifinito da bottoni e inserti ricamati con un alto colletto trinato. La sua persona è impreziosita da anelli ad entrambe le mani e da un giro di perle che le sottolinea il collo e il viso, caratterizzato da uno sguardo intenso e penetrante, rivolto allo spettatore. Nella mano sinistra regge un fazzoletto bianco a contrasto con il ventre, mentre tra il pollice e l’indice della mano destra sostiene una piccola medaglia con l’effigie del marito.
Cesare Malvasia nel suo “Felsina Pittrice. Vite de' pittori bolognesi” ci ricorda che il pittore Agostino Carracci eseguì per il letterato Melchiorre Zoppi “il ritratto della moglie già morta e sepolta, a mente, con un ritrattino di lui stesso in mano”. Una descrizione che dagli studiosi viene collegata proprio al nostro dipinto che per questo viene identificato come il ritratto di Olimpia Luni Zoppi, realizzato dal maestro bolognese dopo la morte di questa, avvenuta nel 1592.
Agostino Carracci è forse l'esponente meno famoso dell'omonima famiglia, fratello maggiore di Annibale e cugino di Ludovico, il fondatore della celebre Accademia bolognese. Agostino è noto soprattutto come teorico della nuova pittura e per la sua intensa attività nel campo dell'incisione.
Il ritratto di Montepulciano, memore della grande lezione veneta, nella pennellata morbida e nella calda cromia, fu probabilmente eseguito da Agostino poco prima del 1598, anno in cui raggiunse il fratello Annibale a Roma.
Il dipinto è stato oggetto di un attento intervento di restauro nel 2000 ed è conservato all’interno del Museo Civico Pinacoteca Crociani di Montepulciano nella sala 8, la sezione dedicata ai ritratti.

Date: Fine del XVI secolo
Measurement: 85,5 x 60,5 cm
Maker: attribuito ad Agostino Carracci
Materials and techniques: Olio su tavola
Location: Museo Civico Pinacoteca Crociani di Montepulciano
Subject: identity, painter, womens rights, trans gender, 3rd Reich, euthanasia
Type of object: painting
Link: https://www.museisenesi.org/  https://www.museocivicomontepulciano.it/it/