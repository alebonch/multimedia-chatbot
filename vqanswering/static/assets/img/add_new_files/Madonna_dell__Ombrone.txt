Madonna dell'Ombrone
l'autore è un anonimo scultore senese (forse Urbano da Cortona)
Camminando per le strade dei nostri paesi, è facile imbattersi in piccole edicole con all'interno statue e immagini della Vergine Maria. Vengono collocate lungo i percorsi come augurio di buon viaggio, una protezione divina che ha radici molto antiche.  
Anche quest'opera in origine assolveva a tale funzione. Si tratta di un bassorilievo in marmo che raffigura la Madonna con il Bambino in braccio. Sotto di loro volano una coppia di angioletti su cui il Bambino poggia un piedino, immersi in soffici nuvole che ricordano anche le onde di un fiume.
Non è un caso, perché l'opera si trovava originariamente in un'edicola posta sopra un ponte costruito sul fiume Ombrone. Il bassorilievo proteggeva i viandanti e i pellegrini nel loro viaggio lungo la Via Francigena. 
La via Francigena è un fascio di vie che collegano il nord Europa con l'Italia. La più conosciuta è l'itinerario tracciato dal Vescovo Sigerico che parte da Canterbury e porta fino a Roma. E' stata per secoli un'importante via di passaggio, frequentata da mercanti e pellegrini. 
Purtroppo il ponte che custodiva l'immagine non esiste più. L'esercito tedesco nel 1944 lo distrusse, durante la Seconda guerra mondiale, per ostacolare l'avanzata delle truppe alleate. Come è possibile, quindi, che il nostro bassorilievo sia ancora intatto?
Perché nel 1901 dei ladri rubarono l'opera, probabilmente si trattò di un furto su commissione. La storia si intreccia con la leggenda e le versione raccontate sono diverse, ma la più nota vuole che i ladri si spaventarono per aver commesso un atto sacrilego nei confronti di un'opera sacra. Sopraffatti dal rimorso e dal timore di ritorsioni divine, la lasciarono in un giardino del vicino villaggio di Taverne d'Arbia, dove venne ritrovata e, per paura che venisse nuovamente sottratta, non venne ricollocata più sul ponte ma conservata in una sala della chiesa parrocchiale dei Santi Pietro e Paolo di Buonconvento. 
Sebbene il furto sia stato un atto gravissimo, proprio questo ha permesso all'opera di essere salvata dalla distruzione e di rimanere tra gli abitanti che tanto la veneravano.
L'autore dell'opera non è noto, anche se lo stile dalle forme larghe e rigide, mostra alcune affinità con i lavori realizzati da Urbano da Cortona, scultore morto a Siena nel 1504. 
L'opera è conservata oggi al Museo d'Arte Sacra della Val d'Arbia all'interno della sala 6 di Palazzo Ricci Soccini a Buonconvento.

Date: seconda metà XV secolo
Measurement: 105 x 72 cm
Maker: Unknown
Materials and techniques: Marmo
Location: Museo d'Arte Sacra della Val d'Arbia di Buonconvento
Subject: Madonna con il Bambino e due cherubini
Type of object: Scultura - Bassorilievo
Link: https://www.museisenesi.org/ https://www.museibuonconvento.com