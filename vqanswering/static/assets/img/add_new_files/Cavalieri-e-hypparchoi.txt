Calco del fregio del Partenone. Cavalieri e hypparchoi
Calco di una porzione del fregio del Partenone, oggi esposta all’Acropolis Museum di Atene.
Il calco è un’acquisizione del 1888. I calchi e le riproduzioni miniaturistiche del fregio del Partenone rientrano nel primo nucleo di repliche prese in carico dal Gabinetto di Archeologia, grazie a Gherardo Ghirardini, professore di Archeologia all’Università di Pisa dal 1885 e fondatore della raccolta.
Il Partenone, tempio di Atena Parthenos (Vergine) eretto tra il 447 e il 438 a.C., è l’edifico sacro più maestoso dell’Acropoli, dotato di otto colonne doriche sui lati brevi e diciassette sui lati lunghi. Attraverso le sei colonne del pronao si accedeva alla cella, divisa in due parti. L’ambiente posto nel tratto est, lungo 19 metri, era scandito su tre lati da due registri di colonne doriche, che ripartivano la cella in tre navate. Al centro era collocata la statua di Atena crisoelefantina (cioè realizzata in placche di oro e avorio fissate a un’intelaiatura lignea), opera di Fidia. Il vano occidentale, di dimensioni minori, era dotato di quattro colonne ioniche a sostenere il soffitto. Tale sala, detta Parthenos, era probabilmente il luogo dove venivano custoditi il tesoro della città e gli arredi sacri del tempio o, secondo un’altra ipotesi, l’ambiente in cui le vergini (parthenoi) tessevano e ricamavano il peplo da offrire ad Atena durante le feste in suo onore (le Panatenee).
La statua di Atena Parthenos, alta circa dodici metri, raffigurava la dea in piedi con l’egida (una sorta di corazza in pelle di capra con la testa mostruosa della Gorgone) sul petto. Nella mano destra, appoggiata a una colonnina, era posta una piccola Nike alata (Vittoria). Sulla spalla sinistra poggiava una lancia, mentre la mano corrispondente della dea teneva uno scudo, ornato sul lato esterno da un’altra testa di Medusa e da scene dell’Amazzonomachia (la guerra mitica fra Greci e le Amazzoni, tribù di donne guerriere), mentre l’interno presentava scene dello scontro fra le divinità dell’Olimpo e i Giganti (Gigantomachia). Dietro lo scudo spuntava un serpente, simbolo di Erittonio, il mitico fondatore di Atene allevato dalla stessa dea. I bordi dei sandali erano decorati con scene di combattimento fra i Lapiti, mitico popolo della Tessaglia (regione della Grecia), e i centauri, la cosiddetta Centauromachia – altro mito all’insegna del conflitto tra barbarie e civiltà. La base di sostegno della statua era abbellita dalla raffigurazione della nascita di Pandora (la prima donna del mito greco).
I soggetti che decoravano la statua di Atena trovano un’eco nella decorazione scultorea del Partenone, affidata anch’essa a Fidia e terminata nel 432 a.C. I calchi esposti in Gipsoteca riproducono una parte del fregio che decorava i lati esterni della cella e una porzione del frontone orientale, ovvero l’elemento architettonico di forma triangolare collocato nella parte superiore della facciata del tempio.
Il frontone orientale illustrava la nascita di Atena, al cospetto delle divinità dell’Olimpo. Tra queste,
le dee Demetra e Kore, che assistono, sedute, alla prodigiosa venuta al mondo della figlia prediletta di Zeus, generata dalla testa del padre. Gli angoli del frontone contenevano i carri trainati da cavalli di Elio (Sole), che emerge dal mare, e Selene (Luna), che sprofonda nelle onde dell'oceano, ambientando così la nascita della dea all’alba. Le statue del frontone occidentale, invece, narravano la contesa fra Atena e Poseidone per il controllo dell’Attica, regione in cui si trova Atene.
Sui lati esterni del tempio correva un fregio dorico, ripartito cioè in metope figurate e triglifi, elementi decorativi solcati da scanalature verticali; le metope raffigurano, sui diversi lati dell’edificio, scene di scontri mitici, come metafora della lotta tra Greci e barbari, tra razionalità e bestialità: la lotta tra gli dèi e i Giganti (Gigantomachia), tra i Lapiti e i Centauri (Centauromachia), tra gli eroi greci e le Amazzoni (Amazzonomachia), la distruzione di Troia.
Un secondo fregio decorava i lati esterni della cella. Si tratta di un fregio continuo, caratteristico dell’ordine ionico, raffigurante un unico evento: la festa delle Panatenee. Nel fregio del Partenone, il corteo inizia dal lato occidentale e si divide in due parti, lungo i lati nord e sud, per poi ricongiungersi sul versante orientale, in corrispondenza dell’ingresso del tempio, dove anche le divinità assistono all’evento. I calchi e le ricostruzioni in scala ridotta in mostra in Gipsoteca riproducono alcuni momenti della processione: giovani che portano sulle spalle vasi per l’acqua (un tipo di contenitore chiamato in greco hydria), i vittimari che conducono gli animali per il sacrificio, i cavalieri al galoppo o che tengono i cavalli per le briglie e le fanciulle che ricamavano il peplo di Atena, dette Canefore o Ergastine, qui rappresentate mentre avanzano in coppie.
La vita del Partenone non terminò con l’età classica: in epoca medievale venne trasformato in chiesa e successivamente in moschea, quando la Grecia venne conquistata dagli Ottomani nel Quattrocento. Nel 1687, durante un assedio veneziano, alcuni colpi di mortaio colpirono l’edificio, nel quale erano state stoccate munizioni ed esplosivi, provocando gravi danni alla struttura e al suo ornato. Agli inizi dell’Ottocento, Thomas Bruce, conte di Elgin e ambasciatore inglese a Costantinopoli, ottenne il permesso di disegnare e studiare le antichità dell’Acropoli e di rimuovere le sculture superstiti. Lord Elgin fece smontare e trasportare in Inghilterra buona parte delle sculture del Partenone. Nel 1816, i “Marmi Elgin” furono acquisiti dal British Museum di Londra dove ancora oggi si trovano, sebbene il governo greco ne reclami con forza la restituzione ormai da diversi anni.
LA FESTA DELLE PANATENEE
Ogni anno, la città di Atene dedicava ad Atena Polias, protettrice della città, la festa delle Panatenee, che si svolgeva nella sua forma più solenne ogni quattro anni (Grandi Panatenee).
Nel mese di Hekatombaion (approssimativamente luglio), atleti, musicisti, danzatori e poeti si cimentavano in esibizioni e competizioni pubbliche, che si protraevano per diversi giorni.
Nel ventottesimo giorno del mese, ricorrenza della nascita della dea, le celebrazioni culminavano in un chiassoso corteo, che si snodava lungo la via delle Panatenee dal quartiere del Ceramico all’Acropoli. La processione recava il peplo tessuto per Atena e terminava con la presentazione dell’offerta al più antico simulacro della dea, una scultura lignea di fattura così remota che le fonti letterarie gli attribuivano origini divine.
La predisposizione del telaio era affidata alle arrephoroi, quattro bambine tra i sette e gli undici anni scelte fra le famiglie aristocratiche, e si svolgeva in forma rituale nove mesi prima delle Panatenee, in occasione delle feste Chalkeia, dedicate ad Atena Ergane, protettrice delle tecniche artigianali. Da qui aveva inizio la tessitura, di cui si occupavano decine di ergastinai (lavoratrici), che ricamavano finemente il peplo con la rappresentazione della Gigantomachia, mitica vittoria degli dèi dell’Olimpo contro i Giganti. Si pensa che in occasione delle Grandi Panatenee un peplo di maggiori dimensioni fosse portato in processione come vela di una nave, che si spostava su ruote.
I festeggiamenti si concludevano con un grande sacrificio presso l’altare di Atena, dove si accendeva il fuoco con la fiamma della corsa delle torce e si arrostiva la carne, successivamente distribuita a tutti.
La tradizione delle Panatenee, nata forse addirittura nel VII secolo a.C., era talmente sentita da superare l’avvento del cristianesimo, arrivando al 410 d.C.

Date: 1888
Type of object: Calco, rilievo
Measurement: H. 1.01 m x D. 1.39 m
Maker: Unknown
Subject: Cavaliere che lega sandalo
Materials and techniques: Calco in gesso
Location: GiArA - Gipsoteca di Arte Antica e Antiquarium dell’Università di Pisa
Link: http://www.gipsoteca.sma.unipi.it