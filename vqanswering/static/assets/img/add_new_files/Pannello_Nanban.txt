Pannello Nanban "Spettacolo di danza in onore degli Stranieri", Giappone periodo Edo/periodo Meiji, XIX secolo.
Paravento a tre ante dipinto a inchiostro, colori e oro su carta.
Il dipinto, realizzato a inchiostro, colori e foglia d’oro, raffigura una nave che solca il mare a
vele spiegate trasportando un gran numero di passeggeri intenti in varie attività. Sul ponte si sta svolgendo una vivace esibizione di danza alla quale i due personaggi più importanti assistono seduti su una pedana sopraelevata, mentre gli altri siedono ai lati del ponte e l’artista, al centro, si muove al ritmo dei tamburi. Qua e là si sono formati dei capannelli. Mentre alcuni giocano a Go, una sorta di scacchi cinesi, gli altri si sfidano a carte o suonano lo shamisen, uno strumento a corde tradizionale giapponese, che un altro gruppo ascolta ammirando il mare. Mentre alcuni si divertono, i membri dell’equipaggio, come i marinai arrampicati sulle corde per sistemare le vele, continuano a dedicarsi alle loro abituali mansioni.
Lo spettacolo è stato organizzato in onore di ospiti speciali, facilmente riconoscibili perché
hanno volti dai nasi lunghi, con occhi grandi e tondi, incorniciati da una barba con pizzetto
e indossano braghe gonfie a palloncino, casacche attillate e portano cappelli a cono
dalle ampie falde. Sono stranieri europei, in particolare portoghesi, così come sono stranieri
quei mori, indiani, indonesiani o africani ingaggiati dagli occidentali per compiere
i lavori più faticosi a bordo dei galeoni. I giapponesi chiamano questi forestieri Nanban, o “Barbari del sud”. È un nomignolo che hanno copiato dai cinesi, che per primi avevano così
battezzato quei forestieri che raggiungevano le coste meridionali della Cina dalle proprie basi nell’Oceano Indiano.
Questo paravento, esposto ai Musei Civici di Reggio Emilia, è copia esatta - salvo la mancanza di una striscia sottile in alto probabilmente andata perduta - di un famoso
dipinto conservato nel tempio Kiyomizu di Kyoto. L’opera è un ema, ovvero un’opera d’arte donata a un tempio come ex voto. Questo tipo di pittura di ambito religioso ebbe un grande sviluppo in Giappone e ad essa si dedicarono anche importanti artisti che ricevevano specifiche commissioni da personaggi facoltosi. Dalle prime immagini di cavalli (ema letteralmente significa infatti “immagine di cavallo”) i temi si diversificarono, fino ad abbracciare anche tematiche come quella di questo pannello. Il tema dei mercantili era ovviamente prediletto dagli armatori e dagli uomini di mare.
Nello stesso Kiyomizudera, oltre all’esemplare gemello di quello reggiano, sono conservati
altri tre ema con imbarcazioni. I due più antichi (1632 e 1633) sono opera di Kimura
Kahemon; Kitamura Chúbei firma invece l’ultimo ema datato al 1634, lo stesso anno in cui è stato realizzato anche il dipinto di cui è copia l’esemplare di Reggio Emilia. Tutti e tre gli ex voto raffigurano una nave appartenente ai ricchi mercanti Sueyoshi di Osaka e su due compaiono visibilmente degli europei: il soggetto degli stranieri è piuttosto raro e si ricordano solo alcuni altri esemplari conservati al tempio di Itsukushima, a Hiroshima, e un
pezzo di minori dimensioni datato al 1632.
L’arrivo sulle coste giapponesi dei portoghesi significava opportunità di commerci e di
guadagni importanti, rendendo così il tema degli europei di buon auspicio per il business.
I mercanti delle famiglie Sueyoshi e i Suminokura chiedevano quindi l’intercessione
delle divinità non solo perché il viaggio si concludesse senza imprevisti, ma anche per
propiziarsi grandi affari al pari di quelli combinati all’arrivo dei mercantili occidentali. Questi ultimi erano, infatti, stati ribattezzati takarabune, o “navi dei tesori”, la più nota delle quali era quella che si credeva trasportasse i “Sette Dei della Fortuna” (Shichifukujin), divinità molto popolari in Giappone soprattutto nel periodo Edo (1615-1868). Una di queste divinità era Ebisu, protettore dei mercanti, che dal ‘500 in poi iniziò difatti ad essere rappresentato con tratti occidentali.
L’anonimo artista che ha dipinto l’ema modello del pannello di Reggio Emilia molto probabilmente non ebbe occasione di vedere dal vivo i portoghesi, tuttavia, ebbe senz’altro
a disposizione diverse opere precedenti da prendere a modello, come gli altri due ema di
Kimura Kahemon, con i quali si notano anche evidenti affinità stilistiche e compositive.
Nonostante la nave appartenente ai Suminokura sia immediatamente riconoscibile
per le sue caratteristiche formali e decorative, come la grande vela quadrata tipica delle
imbarcazioni orientali, non si possono però non notare somiglianze compositive con quei
paraventi Nanban nei quali sono raffigurate imbarcazioni portoghesi. È ormai opinione
comune che molti di questi paraventi Nanban siano stati dipinti da artisti dell’importante
corrente della scuola di Kano e tuttavia non si può affermare con certezza che anche
l’ema del Kiyomizudera sia opera di un pittore appartenente a tale scuola.
Non si sa come il dipinto sia entrato a far parte delle raccolte dei musei reggiani: appare
per la prima volta in un elenco di oggetti di proprietà del museo compilato negli anni
Cinquanta. Non è quindi impossibile che sia opera del tardo Ottocento, o anche dell’inizio
del Novecento, successivamente suddiviso e rimaneggiato per scopi che non conosciamo.

Date: XIX secolo
Type of object: Paravento
Measurement: H. 255 cm, W. 358 cm
Maker: Unknown
Materials and techniques: Dipinto a inchiostro, colori e oro su carta
Subject: Danza in onore degli stranieri
Location: Palazzo dei Musei di Reggio Emilia
Link: https://www.musei.re.it/collezioni/collezioni-del-palazzo-dei-musei/collezione-di-etnografia/raccolte-dallestremo-oriente/reggio-e-lhinomaru/15166-2/